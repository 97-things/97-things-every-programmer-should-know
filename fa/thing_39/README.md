# با حذف کدهای اضافی، سورس‌کد خود را بهبود بخشید

آمریکایی ها شعاری دارند تحت عنوان Less Is More با این مضمون که «هرچه کمتر، بهتر!» و شاید بتوان گفت که این جمله خیلی کلیشه یی است و ممکن است در بسیاری مواقع کاربرد نداشته باشد، اما حداقل در کدنویسی کاربرد دارد به این شکل که با حذف کلاس‌ها، فانکشن ها و بلوک های کد اضافی از سورس کد خود، در نهایت سورس کد به مراتب بهتر و تمیزتری در اختیار خواهید داشت.

گاهی اوقات در حین کدنویسی فکر می‌کنیم که یکسری کارها به بهبود نرم‌افزار ما منجر خواهند شد اما در نهایت کاشف به عمل می‌آید که در حین اجرا، باعث کاهش راندمان نرم‌افزار می‌شوند و تنها در صورت حذف آن‌ها است که بهبودی حاصل می‌شود. در کدنویسی همواره می بایست این نکته را به خاطر داشته باشیم که باید کدی بنویسیم که «ارزشی برای نرم‌افزار ما بیاورد نه این که صرفاً از نوشتن آن لذت ببریم».

گاهی اوقات هم در تحلیل نرم‌افزار و مراحل اولیه ی کدنویسی، فکر می‌کنیم که یک قابلیت ممکن است در آینده به کارمان آید، لذا با خود فکر می‌کنیم که زمان زیادی از ما نمی‌برد و آن را در سورس کد خود می گنجانیم اما همواره به یاد داشته باشیم که اگر به قابلیتی در حال حاضر نیاز نداریم، نیاز به نوشتن آن نیست!
