# فقط سورس‌کد است که حرف اول و آخر را می‌زند

سورس‌کد باید آن‌قدر واضح و شفاف باشد که با نگاه کردن به آن، بتوان به ماهیت نرم‌افزار پی برد و این درحالی است که کامل‌ترین مستندات نرم‌افزار هم آن‌طور که بایدوشاید ماهیت نرم‌افزار را روشن نمی‌کنند و در این‌گونه مستندات صرفاً به یکسری کلیات بسنده می‌شود.

در همین راستا، در حین کدنویسی همواره این سؤال را از خود بپرسید که آیا سورس‌کدتان به‌وضوح کامل چند و چون نرم‌افزار را هم برای خودتان و هم برای دیگر دولوپرها بیان می‌کند؟

در پاسخ به این سؤال ممکن است بگویید که کامنت‌های نوشته شده در جای‌جای سورس‌کد اطلاعات مورد نیاز را ارائه خواهند داد اما همواره به‌خاطر داشته باشید از آنجا که کامنت‌ها -همچون دیگر مستندات نرم‌افزار- در اجرای نرم‌افزار نقشی ندارند، می‌توانند حاوی اشتباهاتی باشند که ممکن است دولوپرها را گمراه سازند (این اشتباهات زمانی دوچندان می‌شوند که سورس‌کد ریفکتور شده، چیزی از آن کم شده و یا چیزی به آن افزوده گردیده اما درعین‌حال کامنت مدنظر آپدیت نشده است).

کامنت‌ها اصلاً چیز خوبی برای شفاف‌سازی سورس‌کد نیستند!
اگر کدی که می‌زنید نیاز به کامنت دارد، در اولین فرصت اقدام به ریفکتور کردن کدتان کنید به شکلی که دیگر کد برای نشان دادن ماهیتش نیاز به کامنت نداشته و خود سورس‌کد گویای کاری باشد که قرار است انجام دهد.

برای انجام چنین کاری هم صرفاً نیاز به چند تغییر کوچک خواهید داشت؛ از نام‌های مناسب و بامسمی برای کلاس‌ها، فانکشن‌ها، متغیرها و … استفاده کنید. ساختار فولدرها را به‌گونه‌ای بچینید که هارمونی بین بخش‌های مختلف پروژه وجود داشته باشد. کد را به‌گونه‌ای ریفکتور کنید که خواندن آن ساده‌تر گردد و کارهایی از این دست.

همان‌طور که یک شاعر یا نویسنده به‌گونه‌ای اقدام به نوشتن یک شعر یا اثر ادبی می‌کند که سال‌ها پس از انتشار آن اثر -و حتی پس از مرگ پدید آورنده‌اش- بدون نیاز به هیچ‌‌گونه راهنما یا مفسری می‌توان آن اثر را درک کرد‌، یک دولوپر خوب هم به‌گونه‌ای کد می‌زند که خود سورس‌کد می‌تواند با دیگر دولوپرها ارتباط برقرار سازد.

اگر چنین مواردی در کدنویسی رعایت شوند، زمانی‌که پروژه‌ٔ شما به‌اصطلاح Legacy می‌شود، دعای خیر دولوپرهایی که قرار است چنین پروژه‌ٔ قدیمی را مدیریت کنند همواره پشت‌ سر شما خواهد بود.

نکته به‌طور‌کلی، منظور از سورس‌کدهای Legacy کدهایی است که خیلی قدیمی هستند و دیگر ساپورت نمی‌شوند.
