# فقط کد نزنید بلکه Build Process را نیز مدنظر قرار دهید

دولوپرهایی هستند که تمام تمرکز خود را روی سورس‌کد اصلی نرم‌افزاری که درحال توسعهٔ آن هستند می‌گذارند و این درحالی است که برخی نرم‌افزارها هستند که برای اجرای کامل، نیاز به یکسری اسکرپیت‌های جانبی، پیکربندی‌ها و … دارند که در کنار یکدیگر منجر به ایجاد یک Build می‌شود.

نکته در صنعت توسعهٔ نرم‌افزار، منظور از Build فرایندی است که از آن طریق سورس‌کد نرم‌افزار به برنامه‌ای قابل‌اجرا مبدل می‌گردد که به‌تنهایی قابل‌‌استفاده بوده و نتایج قابل‌مشاهده‌ای ارائه می‌دهد.
به‌طورکلی، Build بخشی مهم از فرایند توسعه است و درصورتی‌که این فرایند به درستی پیاده‌سازی نشود، سورس‌کد نرم‌افزار ارزشی نخواهد داشت! همان‌طور که قبلاً گفتیم، برخی نرم‌افزارها برای اجرای صحیح نیاز به یکسری اسکرپیت‌نویسی‌ها دارند که از آن جمله می‌توان به Bash Scripting در لینوکس اشاره کرد.

اسکریپت‌نویسی معمولاًً به زبانی به غیر از زبان اصلی دولوپر صورت‌ می‌گیرد و همین مسأله منجر به این خواهد گشت تا دولوپرها خیلی تمایلی به این کار نداشته و این‌گونه اسکریپت‌نویسی‌ها را به دیگر اعضای تیم واگذار کنند!

برخی دولوپرها هم بر این باورند که فرایند بیلد کار متخصصین کنترل کیفیت است اما واقعیت امر آن است که در حین کدنویسی،‌ تست نرم‌افزار هم می‌بایست صورت گیرد که با این‌کار هم می‌توان از صحت عملکرد نرم‌افزار اطمینان حاصل کرد و هم هزینه‌های توسعهٔ نرم‌افزار را کاهش داد. در یک کلام، Build Process بخشی از کار دولوپر است نه کسی دیگر!

به‌طور خلاصه، آنچه دولوپرها می‌بایست همواره مدنظر داشته باشند این است که از آماده‌سازی پلتفرمی که نرم‌افزار قرار است روی آن اجرا شود تا پیکربندی و اسکریپت‌نویسی و غیره جزو وظایف یک دولوپر است که درنهایت منجر به این خواهد گشت که نرم‌افزار به‌طور کامل و بدون هیچ‌گونه نقصی اجرا گردد.
