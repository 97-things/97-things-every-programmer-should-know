#  ابزارهای یونیکسی دوست دولوپرها هستند!

فارغ از اینکه با چه زبانی کد بزنیم، در چه حوزه‌ای به توسعهٔ اپلیکیشن بپردازیم و از چه ابزارهایی برای کدنویسی استفاده کنیم، برای دولوپرها استفاده از ابزارهایی که برای UNIX به بازار عرضه شده‌اند یک باید است.

اگر بخواهیم به عمده‌ترین دلایل استفاده از ابزارهای یونیکسی اشاره کنیم، بایستی بگوییم که به طور مثال IDEها برای زبان‌های برنامه‌نویسی به‌خصوصی طراحی شده‌اند اما این در حالی است که ابزارهای یونیکسی برای هر چیزی کاربرد خواهند داشت. در عصری که سال به سال زبان‌های برنامه‌نویسی جدیدی به بازار عرضه می‌شوند، سرمایه‌گذاری روی ابزارهای جهان‌شمولی همچون «اپلیکیشن‌های یونیکسی» به منزلهٔ سرمایه‌گذاری در صرفه‌جویی زمان و انرژی دولوپر است.

نکتهٔ دیگری که در ارتباط با تفاوت‌های یک IDE با یک UNIX Tool وجود دارد این است که معمولاً محیط‌های توسعهٔ یکپارچه (IDE) از یکسری کامندهای از پیش‌ تعریف شده برخوردارند که دولوپرها با استفاده از آنها به کدنویسی می‌پردازند،؛ اما دولوپرها با استفاده از ابزارهای یونیکسی می‌توانند محیط‌های توسعهٔ نرم‌افزار کاستومایز شدهٔ خود را ایجاد کنند و بسته به تمایلات شخصی خود، دست به ساخت محیطی بزنند که سرعت توسعهٔ ایشان را چند برابر کند.

علاوه بر این، وقتی که ما به عنوان یک دولوپر کار با یک IDE را فرا می‌گیریم، کلیدهای میانبر، کامندها و غیره همگی اختصاصی همان نرم‌افزار هستند و این در حالی است که اگر روزی بخواهیم به نرم‌افزار دیگری مهاجرت کنیم، می‌بایست با یکسری کلید میانبر جدید آشنا شویم اما وقتی که ما با ابزارهای یونیکسی همچون کامندهای cat ،sed ،grep و غیره آشنا شویم، این ابزارها جهان‌شمول بوده و در هر جایی و هر سیستم‌عامل قابل استفاده می‌باشند.

نکته البته به خاطر داشته باشیم که در IDEها به سادگی می‌توان کلیدهای میانبر را شخصی‌سازی کرد و همین مسأله منجر به این خواهد گشت که مهاجرت از یک نرم‌افزار به نرم‌افزاری دیگر خیلی چالش‌برانگیز نباشد.
جالب است بدانیم که ابزارهای UNIX در عصری ابداع شدند که یک سیستم چندکاربره (Multiuser) حافظهٔ رَمی برابر با ۱۲۸ کیلوبایت داشت و طراحان چنین ابزارهایی می‌بایست به بهینه‌ترین شکل ممکن به کدنویسی ابزارهای مد نظرشان می‌پرداختند تا با استفاده از کمترین منابع سیستمی، کار چنین کاربر را راه بیندازند.

علاوه بر این، اگر کامندی را خیلی مفید یافتیم و یا کارمان به شکلی است که بارها و بارها می‌بایست از آن در حین فرایند کاری خود استفاده نماییم، به سادگی می‌توان کامند مد نظر را در قالب یک فایل بَش پکیج نموده و به عنوان یک نرم‌افزار کامندلاینی کوچک از آن استفاده نماییم.

نکتهٔ دیگری که در ارتباط با ابزارهای یونیکسی که در سیستم‌عامل‌های مبتنی بر UNIX همچون لینوکس و مکینتاش وجود دارند این است که اکثر این ابزارها اپن‌سورس و رایگان هستند و همین مسأله میزان محبوبیت آنها را در میان دولوپرها دوچندان کرده است.

در پایان هم بایستی گفت اگر هیچ‌کدام از ابزارهای یونیکسی عرضه شده به بازار نیازهای شما را مرتفع نمی‌سازند، با یادگیری Shell Scripting به سادگی قادر خواهید بود دست به کدنویسی ابزارهای اختصاصی خود بزنید.
