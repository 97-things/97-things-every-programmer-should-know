# جاه طلبی خود را با شرکت در پروژه های متن باز برآروده کنید!

اگر شما برنامه نویسی باشید که در یک شرکت آی تی کار می‌کند، به احتمال قریب به یقین هر روز روی پروژه هایی کار می‌کنید که اصلاً جذاب نیستند به طوری که بارها و بارها می بایست یک کار واحد را انجام دهید؛‌ مثلاً بخش لاگین یک سایت را بنویسید و یا سیستم مالی یک نرم‌افزار حسابداری را تکمیل کنید.

در چنین شرایطی حس جاه طلبی که یکی از خصیصه های اصلی اکثر توسعه دهندگانی است که دوست دارند کارهای کارهای خارق‌العاده یی انجام دهند تحت هیچ عنوان ارضاء نمی‌شود و نتیجه این که پس از مدتی از کار خود خسته می‌شوند. خبر خوشحال کننده برای این دست توسعه دهندگان این است که می‌توانند شروع به کار روی پروژه های اپن سورس کنند چرا که در چنین شرایطی می‌توانند واقعاً چیزی را که دوست دارند کدنویسی کنند.

امروزه به یمن پلتفرم هایی همچون گیت هاب و غیره، هزاران پروژه ی اپن سورس پرطرفدار وجود دارد که بخش قابل توجهی از آن‌ها فعال بوده و توسعه دهندگان بسیاری روی آن‌ها کار می‌کنند. این پروژه های اپن سورس طیف گسترده یی را شامل می شوند؛ از سیستم عامل گرفته تا هوش مصنوعی، ربات ها، یادگیری ماشینی و غیره به طوری که برای هر سلیقه یی، می‌توان یک پروژه ی مناسب یافت!

چیزی که در زمینه ی پروژه های اپن سورس همواره می بایست مد نظر داشت، این است که کار کردن روی این دست پروژه ها هیچ گونه عایدی برایتان نخواهد داشت؛ لذا اگر به دنبال کسب درآمد از طریق مشارکت در پروژه های اپن سورس هستید، بایستی بگوییم که متأسفانه مسیر نادرستی را انتخاب کرده اید.

گرچه کار کردن روی پروژه های اپن سورس عایدی چندانی به صورت مستقیم برای توسعه دهندگان ندارد، اما خبر خوب این که مشارکت در این پروژه های اپن سورس منجر به تقویت رزومه ی توسعه‌دهنده شده به طوری که در آینده فرصت های شغلی به مراتب بهتری برایش رقم خواهد خورد و زمانی که روی توسعه ی پروژه های اپن سورس صرف کرده است، به شکلی دیگر جبران خواهد شد!

علاوه بر ارضاء شدن حس درونی توسعه‌دهنده پس از مشارکت در پروژه های اپن سورس، اتفاقات خوبی دیگر نیز در انتظار وی هستند که از آن جمله می‌توان به این نکته اشاره کرد که ما با کار کردن روی پروژه های اپن سورس، با نحوه ی کدنویسی سایر برنامه نویسان سراسر دنیا آشنا شده و خواهیم دید که یک توسعه‌دهنده دیگر، چه راه‌کاری برای مسأله یی یکسان به در نظر گرفته است و همین مسأله می‌تواند به بهبود رویکردمان در برنامه نویسی کمک کند.

در ضمن، زمانی که ما در یک پروژه ی اپن سورس مشارکت می‌کنیم و بخشی که کدنویسی کرده‌ایم مورد قبول واقع می‌گردد -البته در بسیاری مواقع هم سورس ما صد در صد رد خواهد شد- این مسأله می‌تواند به افزایش اعتماد به نفس ما کمک کند. چه چیزی بهتر از این که در حوزه ی فناوری اطلاعات فرد تأثیر گذاری باشیم و کمک به توسعه ی چیزی کنیم که تا سال‌های سال، چندین هزار نفر کاربر عادی از آن استفاده کرده و لذت ببرند!

پس به راحتی می‌توانید شروع به کار روی پروژه های اپن سورس کنید، باگ های احتمالی آن‌ها را بیابید، پیشنهاداتی به منظور بهبود عملکرد پروژه بدهید، دوستان اپن سورسی دیگری از سراسر دنیا پیدا کنید، روی نرم‌افزار که دوست دارید کار کنید و در کل، از کاری که می‌کنید لذت ببرید!
