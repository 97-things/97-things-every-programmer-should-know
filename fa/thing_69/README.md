# ماوس و کیبورد را کنار بگذارید!

آیا تاکنون برایتان اتفاق افتاده که ساعت‌ها مشغول سروکله زدن با مشکل یا باگی بوده‌اید اما هیچ راه‌کاری به ذهنتان نرسیده، خسته شده و از پشت سیستم‌تان بلند شده تا کمی استراحت کنید یا چیزی بنوشید اما در کمال ناباوری ناگهان راه‌کار مدنظر به ذهنتان رسیده است؟

دلیلی که پشت این قضیه نهفته این است که وقتی شما درحال کدنویسی هستید، بخش منطقی مغز شما (سمت چپ مغز) فعال بوده و بخش احساسی مغز (سمت راست مغز) غیرفعال؛ مادامی‌که بخش منطقی مغز -که از قضا مسئول یافتن راه‌کار یا رفع باگ است- استراحت کافی نداشته باشد، هرگز قادر به کمک برای یافتن راه‌کاری مناسب نیست!

درواقع، همان‌طور که پس از انجام کارهای فیزیکی مثل ورزش کردن و … بدن نیاز به استراحت دارد، پس از کارهای ذهنی مثل کدنویسی هم باید به عضوی از بدنمان که بیشترین درگیری را دارا است (مغز) استراحت دهیم که در غیر این‌ صورت راندمانش به‌طرز قابل‌توجهی کاهش خواهد یافت.

به‌عنوان راه‌کاری عملی، می‌توان گفت که پس از گیر کردن در یافتن یک باگ و یا به‌طورکلی پس از چندین ساعت کدنویسی، کمی استراحت کردن شامل گوش دادن به موسیقی مورد علاقه،‌ نوشیدن چای یا قهوه و کارهایی از این دست می‌تواند انرژی مورد نیاز برای ادامهٔ کارمان را تأ‌مین سازد. به‌عبارت دیگر، گاهی‌اوقات بهترین روش حل مسأله، کنار گذاشتن ماوس و کیبورد است.
