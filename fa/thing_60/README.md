# تستر‌های نرم‌افزار دشمن دولوپرها نیستند!

کسانی که اقدام به تست نرم‌افزار به‌منظور اطمینان حاصل کردن از صحت عملکردش می‌کنند معمولاً با نام‌هایی همچون Quality Assurance ،Quality Control و یا Tester شناخته می‌شوند اما از دید دولوپرها فرقی نمی‌کند این متخصصین را چه بنامیم چراکه ایشان این گروه از افراد را «معضل» قلمداد می‌کنند!

جالب است بدانیم که وقتی در مورد تسترها و یا مسئولین کنترل کیفیت از دولوپرها سؤال می‌کنیم، جملاتی همچون «خیلی گیر هستن»، «بیش از حد مته به خشخاش می‌گذارن» و چیزهایی از این است از زبان ایشان می‌شنویم.

چرا باید به تستترها به شکل یک رفیق نگاه کنیم؟
ماحصل کار تسترها این است که آبروی ما جلوی مشتری نرود، کارفرما از دست ما شاکی نشود و درنهایت شغل خود را از دست ندهیم! با این تفاسیر، گرچه درظاهر تسترها با ریپورت کردن مشکلات نرم‌افزار ممکن است موجبات ناراحتی دولوپرها را فراهم آورند اما درنهایت این کار تسترها منجر به این خواهد گشت تا دولوپرها حرفه‌ای‌تر جلوه پیدا کنند و از همین روی بهترین رفیق دولوپرها محسوب می‌شوند.

برای روشن‌تر شدن اهمیت این مسأله، مثالی می‌زنیم؛ فرض کنیم شما دولوپری هستید که روی پروژه‌ای مرتبط با هوش مصنوعی کار می‌کنید (یکی از پیچیده‌ترین نمونه نرم‌افزارهایی که در صنعت IT می‌توان پیاده‌سازی کرد).

در ادمین پنل اپلیکیشن، یکسری Typo (تایپو یا غلط املایی) وجود دارد، برخی لینک‌ها به صفحهٔ درستی ارجاع نمی‌دهند و چیزهایی از این است که در مقایسه با باگ‌های ساختاری، اصلاً چیزی به‌حساب نمی‌آیند.

وقتی‌که درحال ارائهٔ دمویی از اپلیکیشن به مشتری هستید، مشتری متوجه مشکلاتی جزئی از این دست می‌شود و اتفاقی که می‌افتد این است که باخود می‌گوید «کسی‌که چیزهایی ابتدایی از این دست رو نتونسته درست کنه، احتمال داره در طراحی الگوریتم‌های هوش مصنوعی، آنالیز داده‌ها و غیره هم بی‌دقتی کرده باشه!».

به همین سادگی ایماژی منفی از شما در ذهن مشتری یا کارفرما می‌تواند شکل گیرد و این احتمال نیز وجود دارد که ماهیت قرارداد نیز به خطر بیافتد و اینجا است که نقش تسترها اهمیت پیدا می‌کند؛ به‌عبارت دیگر، این گروه از اعضای تیم -که حتی منشی شرکت هم اگر فرد بادقتی باشد می‌تواند به‌نوعی یک تستر خوب محسوب شود- نه‌تنها منجر به این خواهند گشت که آبروی شما نرود، بلکه این کار ایشان درنهایت هم به‌نفع شرکت و هم مشتری خواهد شد.
