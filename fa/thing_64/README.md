# اهمیت برنامه‌نویسی دونفره

یکی از چیزهایی که باعث ارتقاء تیم‌های برنامه‌نویسی می‌شود، Pair Programming یا «برنامه‌نویسی دونفره» است؛ اگر شما برنامه‌نویس تازه‌کاری هستید که زیردست یک برنامه‌نویس ارشد هستید، می‌بایست به‌معنای واقعی کلمه صبور بوده و از مواجهه با دولوپرهای باتجربه‌تر از خود ترس به دلتان راه ندهید چراکه ایشان به‌منزلهٔ منبع ارزشمندی از اطلاعات هستند که چیزهای بسیاری از آن‌ها می‌توانید یاد بگیرید.

برنامه‌نویسی دونفره در تیم‌های نرم‌افزاری کمک به انتقال دانش مابین اعضای تیم می‌کند گرچه درظاهر ممکن است به‌نوعی اتلاف وقت تلقی گردد. برنامه‌نویسی دونفره مزایای بسیاری دارا است که در ادامه برخی از مهم‌ترین آن‌ها را برخواهیم شمرد:

- برخی پروژه‌ها هستند که وابسته به یک دولوپر یا گروه خاصی از دولوپرها هستند و این درحالی است که اگر ایشان حضور نداشته باشند، روند پیشرفت پروژه نیز متوقف خواهد شد اما اگر برنامه‌نویسی دونفره در تیم توسعهٔ نرم‌افزار به‌کار گرفته شده باشد، همواره این امکان وجود دارد تا دیگر دولوپرها نیز بتوانند پروژه‌ای نیمه‌کاره را تکمیل نمایند.

- وقتی تیم‌های توسعهٔ نرم‌افزار در پیاده‌سازی پروژه‌های مختلف از برنامه‌نویسی دونفره کمک بگیرند، چالش‌های پیش‌روی ایشان همواره سریع‌تر مرتفع می‌گردند چراکه مشکلات مابین اعضای مختلف تیم پخش شده و ممکن است هرکسی ایده‌ای منحصربه‌فرد برای رفع آن در ذهن داشته باشد و این درحالی است که اگر دولوپری به‌تنهایی قصد داشته باشد مشکلی را رفع کند، از دریافت ایده‌های سایر همکاران محروم خواهد شد.

- همواره یکی از چالش‌های دولوپرهایی که قرار است روی پروژه‌ٔ سایر همکاران کار کنند، نامگذاری کلاس‌ها، فانکشن‌ها، متغیرها و … است اما اگر برنامه‌نویسی دونفره به شکلی اصولی به‌کار گرفته شود، این مشکل نیز تا حد قابل‌توجهی مرتفع خواهد شد زیرا تمامی دولوپرها روی بخش‌های مختلف پروژه اشراف داشته، با نحوهٔ نامگذاری دیگر همکاران آشنا بوده و درصورت بروز مشکل، می‌توانند روی کمک یکدیگر حساب کنند.

- وقتی در تیمی از دولوپرها برنامه‌نویسی دونفره به‌کار گرفته شده باشد، دولوپرها دیگر نگران ددلاین‌های پروژه و عدم توانایی برای گرفتن مرخصی برای رسیدگی به‌ کارهای شخصی نخواهند بود چراکه دیگر اعضای تیم به‌سادگی قادر خواهند بود تا ادامهٔ پروژه را با همان سبک کدنویسی دولوپر سابق ادامه دهند.

- در تیم‌های توسعهٔ نرم‌افزار همواره این احتمال وجود دارد که یکسری دولوپر جدید به تیم اضافه شده و یکسری دولوپر قدیمی تیم را ترک کنند و این درحالی است که اگر برنامه‌نویسی دونفره مابین اعضای تیم صورت گیرد، چالش‌های این آمدن و رفتن‌ها به حداقل خواهد رسید چراکه تک‌تک اعضای تیم با پروژه‌های مختلف آشنا شده و کسانی که تازه‌وارد هستند خیلی سریع با چند و چون پروژه‌ها آشنا شده و بالتبع با رفتن برخی دولوپرها، تازه‌واردها می‌توانند جای ایشان را با حداقل چالش پر کنند.
