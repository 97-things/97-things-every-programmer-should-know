# کدخوانی کنید!

اکثر دولوپرها از کدزنی لذت می‌برند اما زمانی‌که پای کدخوانی به میان می‌آید، کمتر کسی را می‌توان یافت که از این کار لذت ببرد! از آنجا که کدزنی به‌مراتب لذت‌بخش‌تر از کدخوانی است و همچنین فرایند کدخوانی کاری سخت، طاقت‌فرسا و گاهی‌اوقات غیرممکن است، دولوپرها معمولاً تمایلی به انجام این کار ندارند مگر آن‌که مجبور شوند!

به‌عنوان یک قانون کلی، معمولاً خواندن کدهایی که توسط دیگر دولوپرها نوشته شده است سخت است البته این بدان معنا نیست که دیگر دولوپرها کار خود را بلد نیستند بلکه این سختی بدین دلیل است که هیچ ۲ دولوپری همچون یکدیگر به یک Problem (مسأله) به شکلی یکسان نگاه نکرده و مشابه یکدیگر آن‌را حل نمی‌کنند.

آیا کدخوانی منجر به بهبود کدنویسی می‌شود؟
وقتی سورس‌کدی را می‌خوانید، همواره این سؤال را از خود بپرسید که آیا این فرایند راحت است یا دشوار؟ اگر پاسخ به چنین سؤالی «دشوار» بود،‌ بایستی بیابید که دلیل اصلی دشواری کدخوانی چیست، آیا فرمت‌ سورس‌کد مناسب نیست یا نامگذاری کلاس‌ها، متدها، متغیرها و … نامناسب است و یا این که زبان برنامه‌نویسی مدنظر به‌طورکلی دارای سینتکسی دشوار است!

در چنین شرایطی می‌توان از اشتباهات دیگر دولوپرها درس گرفت به‌طوری‌که درحین کدنویسی، هرگز آن اشتباهات را مرتکب نشویم تا درنهایت سورس‌کدی که تحویل دیگر دولوپرها می‌دهیم، از دید ایشان سورس‌کدی حرفه‌ای، خوانا و قابل‌فهم باشد.

اگر هم خواندن سورس‌کدی را «راحت» یافتیم، بازهم درس‌هایی می‌توان از آن آموخت. شاید از دیزاین پترنی استفاده شده که تاکنون از آن مطلع نبوده‌اید، شاید فانکشن‌ها کوتاه‌تر به‌همراه نامگذاری بهینه‌تری هستند و چیزهایی از این دست.

به‌طورکلی، پروژه‌های اپن‌سورس فراوانی را در گیت‌هاب و دیگر پلتفرم‌ها می‌توان یافت که نمونه‌های خوبی از کدنویسی حرفه‌ای هستند که با دنبال کردن استراتژی‌های چنین دولوپرهایی، می‌توانیم خود را به یک Role Model برای دیگر دولوپرهای تازه‌کار مبدل سازیم.

جالب است بدانید کدخوانی سورس‌کدهایی که چندین سال پیش نوشته‌ایم نیز می‌تواند درس‌های بسیاری برایمان به‌ ارمغان آورد بدین شکل که متوجه خواهید شد قدیمی‌ترین کدهایی که نوشته‌اید تحت هیچ عنوان مورد پسند شما -با استانداردهای کدنویسی کنونی‌تان- نیستند و گاهی‌اوقات هم اصلاً خوانا و قابل‌فهم نیستند!

مشاهدهٔ چنین سیر پیشرفتی می‌تواند انگیزهٔ شما را دوچندان سازد و اگر هم می‌بینید که همان استانداردهای کدنویسی نامطلوبی که در گذشته استفاده می‌کرده‌اید درحال‌حاضر هم در کدهای شما موجود است، این زنگ خطری است که باید خیلی به آن توجه کنید.

در یک کلام، هرموقع که تمایل داشتید مهارت‌های کدنویسی خود را ارتقاء بخشید، به‌جای شروع به خواندن یک کتاب آموزشی یا مراجعه به یک وب‌سایت آموزشی مرتبط با برنامه‌نویسی، می‌توانید شروع به خواندن سورس‌کد دیگر دولوپرهای حرفه‌ای نمایید.
