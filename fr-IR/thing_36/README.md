# کسی که چند سال است کدنویسی می‌کند، اصلاً علامهٔ دهر نیست!

افرادی که چند سالی است در حوزه ی توسعه ی اپلیکیشن و برنامه نویسی کار می‌کنند و جزو حرفه یی های این حوزه محسوب می شوند، مسلماً حداقل یک بار با سؤال یا سؤالاتی از این دست رو به رو شده اند که «من فلان مشکل را در سورس کد خود دارم، می دونی مشکل از کجاست و چطور می‌شود آن را رفع کرد؟»

کسانی که معمولاً از این دست سؤالات می‌پرسند، اطلاعات چندانی از ارور لاگ ها و یا شرایطی که منجر به ایجاد مشکل مربوطه می‌شوند در اختیار شما نمی‌گذارند؛ ایشان بر این باروند که یک توسعه‌دهنده ی حرفه یی علامه ی دهر است و پاسخ به هر سؤالی را می‌داند و بلد است که چگونه هر باگی را دیباگ کند!

به طور کلی، چنین رویکردی را به کرات می‌توان در برنامه نویسان مبتدی مشاهده کرد؛ ایشان بر این باورند که منتور ایشان یا برنامه نویس ارشد تیم توسعه ی نرم‌افزار پاسخ به هر سؤالی را باید بداند بدون آن که جزئیاتی دقیق از مشکل مربوطه را در اختیارش قرار دهند.

در دنیای برنامه نویسی، به کسانی که تجربه ی زیادی در کدنویسی دارند اصطلاحاً Guru گفته می‌شود اما همواره باید این نکته را به خاطر داشته باشیم که Guru ها هم همچون سایر افراد هستند با این تفاوت که به مسائل و مشکلات از زوایای مختلفی نگاه می‌کنند، تفکر الگوریتمیک دارند، کنجکاو هستند و زود دست از تلاش نمی کشند. لذا این دیدگاه که یک برنامه نویس باتجربه می بایست پاسخ به تمامی سوالات را بداند، دیدگاهی کاملا اشتباه است.
