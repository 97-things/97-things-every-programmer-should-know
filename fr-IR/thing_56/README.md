# تا حد ممکن همه‌ چیز را شفاف‌سازی کنید

یکی از مشکلاتی که همواره مدیران پروژه و دولوپرها با آن دست‌وپنجه نرم‌ می‌کنند، ددلاین (ضرب‌العجل) هایی است که به حقیقت نمی‌پیوندند! به‌عبارت دیگر، مدیر پروژه قولی را به مشتری می‌دهد که مثلاً پروژه‌ای در تایم مشخصی تکمیل خواهد شد و یا دولوپر به مدیر پروژه قول می‌دهد که فلان ماژول پروژه ظرف مثلاً ۱ هفته به اتمام خواهد رسید اما این درحالی است که هیچ‌کدام از این قول و قرارها به واقعیت تبدیل نمی‌‌شوند!

یکی از دلایل چنین معضلی این است که روند پیشرفت پروژه شفاف نیست؛ درواقع،‌ وقتی که ما فرایند پیشرفت پروژه را به‌صورت لحظه‌ای رصد کنیم، اگر مشکلات پیش‌رو به اندازه‌ای باشند که ما را از رسیدن به ددلاین مدنظر باز دارند، پیش از آن که بدقول شویم می‌توانیم سیاست دیگری اتخاذ کنیم (مثلاً یا تعداد دولوپرهای پروژه را افزایش دهیم و یا به مذاکره برای گرفتن زمان بیشتر بپردازیم).

به‌طورکلی، بااستفاده از استیک‌نوت‌ها می‌توان فرایند تکمیل پروژه را دائماً در معرض دید خود و سایر اعضای تیم قرار داد بدین شکل که از عناوینی همچون «شروع نشده»، «در دست اقدام» و «تکمیل شده» برای نشان دادن روند انجام کار استفاده کرد.

شفاف‌سازی فقط در ارتباط با زمان تکمیل پروژه حائز اهمیت نیست بلکه شفاف‌سازی چیزی است که در تمامی مراحل توسعه‌‌ٔ نرم‌افزار می‌بایست مدنظر قرار داده شود که در ادامه به برخی چیزهایی که منجر به شفاف‌تر شدن کار می‌شوند خواهیم پرداخت:

- مستندسازی پروژه: نیاز به توضیح نیست که کامنت‌گذاری بخش‌های کلیدی نرم‌افزار امری حیاتی است که درنهایت منجر به شفاف‌تر شدن سورس‌کد می‌شود (البته به‌خاطر داشته باشیم که کامنت‌گذاری بیش از اندازه هم اصلاً کار درستی نیست).

- یونیت تست: تست کردن صحت عملکرد نرم‌افزار از طریق Unit Testها چیز دیگری است که منجر به شفاف‌تر شدن پروژه می‌شود؛ به‌عبارت دیگر، یونیت تست‌ به دولوپرها کمک می‌‌کنند تا کاملاً با وابستگی‌های پروژه آشنا شده و درصورت اعمال تغییر در یکی از بخش‌های پروژه، متوجه شوند که کدام‌یک از سایر بخش‌ها نیز دستخوش تغییر خواهند شد.

- دیپلوی کردن سریع: چنانچه بتوان یک پروژهٔ نرم‌افزاری به را بخش‌های کوچک و مجزا از یکدیگر تقسیم‌بندی نمود و سپس با تکمیل هر بخش آن‌را دیپلوی (منتشر) کرد، به‌طور شفاف می‌توان خروجی کار را دید.

به‌طورکلی، شفافیت در فرایند توسعه‌ٔ نرم‌افزار بسیار ويژگی خوبی است چراکه درنهایت منجر به بهبود خروجی کار می‌شود؛ وقتی همه‌چیز شفاف، صریح و قابل‌اندازه‌گیری باشد، اعضای تیم هم بهتر تکلیف خود را خواهند دانست و درنهایت پروژه به شکل بهتری به پیش خواهد رفت.
